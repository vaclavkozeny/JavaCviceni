Program pro zpracování výsledků atletického víceboje
Procvičovaná problematika
Zpracování dat uložených v diskových souborech. Soubory textové a binární. Využití prostředků třídy
RandomAccessFile – přidávání, čtení, oprava, odstraňování záznamů. Objektový návrh, práce
s výjimkami.
Tematická oblast
„Atletický víceboj je souhrnný název pro kombinovanou lehkoatletickou sportovní disciplínu, která se skládá
z několika původně samostatných lehkoatletických disciplín. Má svá přesně stanovená pravidla a její
jednotlivé disciplíny mají v průběhu sportovní soutěže pevně stanovené pořadí.“
Počet disciplín a jejich parametry se mění podle toho, zda se jedná o muže či ženy, starší nebo mladší žáky,
starší nebo mladší žákyně, dorostence a juniory. Soutěží se v družstvech a jednotlivcích. Výsledky
jednotlivých atletů v jednotlivých disciplínách se převádí na body. Na bodování se používají bodovací
tabulky.
Specifikace programu
Cílem práce je vytvořit softwarovou podporu (systém tříd) pro zaznamenávání a vyhodnocení atletického
víceboje.
Program na svém vstupu obdrží počet a seznam disciplín a seznam atletů, kteří jsou do soutěže přihlášeni.
Cestu k diskovému souboru (včetně názvu) s těmito daty vybere/zadá uživatel programu. Tento vstupní
soubor je textový. Umístění tohoto souboru zároveň představuje i umístění dalších souborů vytvořených
nebo spravovaných v programu. Pokud vstupní soubor obsahuje nulový počet disciplín nebo atletů,
program má po spuštění vypsat tuto informaci uživateli a další aktivity neposkytovat.
Program má při svém prvním spuštění na základě vstupního souboru vytvořit výstupní diskový soubor
(soubor výsledků) do kterého bude zaznamenávat body jednotlivých atletů v jednotlivých disciplínách.
Tento soubor bude binární. Do souboru je pro každého atleta zaznamenáno jeho startovní číslo a počet
bodů v jednotlivých disciplínách -1 (hodnota představuje informaci, že daný atlet zatím disciplínu
neabsolvoval). Při dalším spuštění nebude tento soubor vytvářen, program má pouze ověřit, že je
konzistentní s počtem disciplín.
Při prvním spuštění je možno rovněž vytvořit soubor odhlášených/diskvalifikovaných atletů, popřípadě se
bude vytvářet až při prvním zápisu do tohoto souboru. Při dalším spuštění pouze ověřit, zda tento soubor
existuje, zjistit počet záznamů v souboru.
Při dalším spuštění programu by měl počet záznamů obsažených v souboru výsledků a v souboru
odhlášených atletů být shodný s počtem atletů ve vstupním souboru.
Vytvořená softwarová podpora (systém tříd) má podporovat následující akce:
▪ Přehled jednotlivých disciplín – poskytnout formou víceřádkového řetězce nebo jako pole nebo
seznam víceřádkových řetězců.
▪ Přehled atletů, kteří se soutěže účastní – poskytnout formou víceřádkového řetězce nebo jako pole
nebo seznam víceřádkových řetězců – vypisovat startovní číslo, jméno příjmení.
▪ Zaznamenání počtu bodů konkrétního atleta v jedné disciplíně – konkrétní atlet bude zadán
číslem, disciplína pořadím v seznamu disciplín, dále bude zadán dosažený počet bodů. Při realizaci
této akce má být do souboru výsledků zaznamenán zadaný počet bodů. Nutno zapsat na příslušné
místo v souboru. Pokud je na daném místě již nějaký počet bodů zaznamenán, potom by měla být
generována výjimka. Obdobně generovat vhodnou výjimku v případě neplatných dat – chybné číslo
atleta, pořadí disciplíny, záporné body.
▪ Opravit počet bodů konkrétního atleta v jedné disciplíně – tato akce by měla představovat téměř
totéž, co předchozí s tím rozdílem, že zaznamená výsledek bez ohledu na to, zda již má atlet body
zaznamenané, či nikoli. Obě akce lze realizovat jednou metodou, která bude oba případy rozlisovat
jedním dalším parametrem force typu boolean.
▪ Zaznamenat odstoupení atleta ze soutěže – atlet bude zadán číslem. V tomto případě má program
odstranit záznam daného atleta ze souboru výsledků a vložit tento záznam do souboru odhlášených
nebo diskvalifikovaných atletů.
▪ Přehled aktuálních výsledků – atleti a u každého atleta, dosažený celkový počet bodů, počty bodů
v jednotlivých disciplínách, pořadí atletů dle toho, jak jsou záznamy v souboru. Přehled by měl
obsahovat nejprve aktivní a poté odhlášené/diskvalifikované atlety. Přehled poskytnout formou
víceřádkového řetězce nebo jako pole nebo seznam víceřádkových řetězců
▪ Výpis výsledkové listiny uspořádané dle dosažených bodů.
Výsledky atletů v jednotlivých disciplínách bude program uchovávat a spravovat přímo v souboru. Pro
přístup k datům v tomto souboru pak bude nutné v Javě použít RandomAccessFile třídu.
Implementovaný systém tříd, který bude podporovat realizaci uvedených akcí by měl být zcela nezávislý na
uživatelském rozhraní (webová aplikace, desktopová aplikace s GUI, konzolová aplikace s textovým
rozhraním). Je třeba navrhnou vhodný systém tříd, který bude realizaci uvedených akcí podporovat a bude
použitelný v uceleném programu.
Pro ověření funkcionalit a uživatelské testování bude vytvořen program (hlavní třída) spouštěný z příkazové
řádky. Program bude nabízet volby pro výše uvedené akce, jejichž realizaci vytvořený softwarový systém
podporuje a dále pak volbu pro ukončení programu.
Program má pracovat se třemi různými soubory:
Vstupní soubor se seznamem disciplín a seznamem přihlášených atletů. Tento soubor je textový. Soubor je
v UTF8 kódování. Soubor může/nemusí mít příponu. Na prvním řádku souboru je počet disciplín, následuje
seznam disciplín (názvy, název každé z disciplín na samostatném řádku). Na dalších řádcích je seznam atletů
přihlášených do soutěže. Data každého atleta začínají na samostatném řádku. Pro každého atleta závodní
číslo, jméno, příjmení. Jednotlivé hodnoty oddělené standardním oddělovačem (mezera, tabulátor, …).
Soubor může obsahovat i prázdné řádky.
Soubor výsledků. Tento soubor je binární. Záznamy jsou stejné délky (záznam ~ data/výsledky jednoho
atleta). Soubor má stejné „základní“ jméno jako vstupní soubor a příponu vysl. V souboru je nejprve
celkový počet disciplín a poté počet aktivních atletů, obě celá čísla jako hodnoty typu int. Soubor
obsahuje záznamy s výsledky jednotlivých atletů. Pro každého atleta jeho číslo, a dále výsledky/body
v jednotlivých disciplínách. V souboru není zaznamenána informace o celkovém počtu bodů každého atleta.
Pokud atlet disciplínu neabsolvoval je na příslušné pozici v souboru zaznamenána hodnota -1 (respektive
obecně záporné číslo). Pokud je n disciplín, potom záznam obsahuje n+1 celočíselných hodnot. Číslo atleta
je zaznamenáno jako hodnota typu int, body z jednotlivých disciplín jako hodnoty typu short. Z tohoto
lze jednoduše odvodit i délku jednotlivých záznamů a pozici začátku jednotlivých záznamů a dílčích
výsledků. Zároveň lze z délky souboru a délky jednoho záznamu určit celkový počet záznamů v souboru.
Soubor odstoupených atletů. Soubor stejného jména a přípona dis. Tento soubor je binární. Soubor má
prakticky stejnou strukturu jako soubor se zaznamenanými výsledky.
Poznámky:
V atletickém víceboji jsou základními výsledky jednotlivých disciplín časy nebo metry (centimetry) a nikoli přímo body.
Na body jsou tyto výsledky převáděny následně pomocí tabulek, což by měl skutečný program podporovat. Základní
motivací uvedeného zadání je přímý přístup k datům v souboru. Pro tyto účely takto vymezené zadání zcela postačí.
V reálném programu bychom asi záznamy diskvalifikovaných atletů nepřesouvali do jiného souboru. Je to nepraktické.
Postačilo by záznam například rozšířit o jednu další hodnotu (boolean nebo celé číslo) pro zaznamenání stavu
daného účastníka soutěže (stav by mohl být i vícehodnotový – aktivní, nenastoupil, odstoupen). Zde jsou tyto
požadované manipulace motivovány potřebou nějakým způsobem do implementace zahrnout o „odstraňování
záznamů“ ze souboru, zároveň není vhodné data ze systému jen tak odstraňovat, proto jsou zapsány do souboru,
který tak obsahuje záznamy „odstraněné ze seznamu aktivních“.